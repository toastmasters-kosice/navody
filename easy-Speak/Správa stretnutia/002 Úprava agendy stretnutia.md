![Logo Toastmasters Košice][logo]
# Úprava agendy stretnutia
Agenda tvorí úplný základ toho, ako prebieha stretnutie klubu Toastmasters. Sú v nej uvedené všetky roly, ktoré sa na stretnutí zúčastnia. Ďalej, u rolí je vyhradený čas, ako dlho môžu rečniť, a v neposlednom rade poradie, v akom rola vystúpi. V závislosti od agendy, môže rola vystúpiť aj opakovane, čo je v prípade moderátora bežné.

V klube máme prednastavených niekoľko šablón pre agendu, ktoré bežne používame. Ale občas je dobré agendu upraviť, aby zodpovedala realite. Napríklad, ak je neobsadený 4. pripravený prejav, odstránime ho z agendy. Moderátor stretnutia bude mať lepší prehľad o stretnutí a o dodržiavaní časového harmonogramu. Ďalším typickým dôvodom je, že chcete upraviť poradie rolí, napríklad posuniete hodnotenie časomerača až za ostatné kvantitatívne roly, aby zmeral čas aj im.

## Oprávnenie
Právo meniť agendu má viceprezident pre vzdelávanie a tiež moderátor stretnutia. Ten má dočasne rovnaké právomoci ohľadom plánovania svojho stretnutia, ako VPE.

## Obrazovka na úpravu agendy
Na túto obrazovku sa dostanete z obrazovky stretnutia.

![Obrazovka stretnutia][hlavna-obrazovka-stretnutia]

V ľavom hornom rohu kliknite na tlačidlo `Edit agenda` (ikona ceruzky) a dostanete sa na obrazovku **Edit agenda** (upraviť agendu).

![Úprava agendy][[edit-agenda]

Obrazovka je rozdelená do niekoľkých sekcií, ktoré vidíte popísané na obrázku. V krátkosti si teraz niektoré prejdeme.

## Hlavné okno s položkami
Základom úpravy agendy je hlavné okno so zoznamom položiek. Každá položka predstavuje úkon, ako napríklad predstavenie rečníka, a každý úkon má priradenú rolu, ktorá ho má vykonať. V tomto prípade moderátor.

### Odstránenie položky
Asi najbežnejší úkon. Povedzme, že nemáte obsadený štvrtý rečnícky slot. V takom prípade si nájdite položku, ktorá má priradenú rolu *4th speaker* (z popisu položky nie je vždy jasné, čo je jej cieľ). Položku odstránite kliknutím na krížik úplne napravo, nachádzajúci sa v stĺpci **Delete**. Odstránením tejto položky však nekončíte. Ak odstránite štvrtého rečníka, musíte z agendy vymazať aj uvedenie štvrtého prejavu, hodnotenie štvrtého prejavu, atď. Podobne postupujete aj u iných položiek, ktoré môžu mať ďalšie závislosti.

> Poznámka: Ak je už rola, ktorá je zodpovedná za vykonanie úkonu v položke, obsadená, easy-Speak vám nedovolí položku odstrániť. V takom prípade sa vráťte späť na *Obrazovku stretnutia* a odoberte priradenie príslušnej roly.

### Pridanie položky
Občas potrebujete položku pridať. Povedzme, že záujem o vaše stretnutie je taký veľký, že ste obsadili už všetky roly a rozhodnete sa zaradiť aj rolu **Strážcu pozornosti**, zaradiť ho pred hodnotením gramatického korektora a dať mu priestor 2 - 3 minúty.

1. Nájdite si úkon, ktorý je priradený gramatickému korektorovi
2. Úplne naľavo je možnosť pridať novú položku. Zobrazí sa vám nové okno, kde vyberiete rolu **Strážcu pozornosti** a priradíte mu rozsah časov, podľa ktorého sa riadi časomerač
3. Voliteľne zadajte popis položky, ktorý sa zobrazí v agende
4. Kliknite na tlačidlo `New agenda item` (nová položka agendy). Strážca pozornosti sa objaví v agende pred gramatickým korektorom

![Pridanie položky agendy][add-agenda-item]

> Ak rolu nevidíte v zozname, pravdepodobne nebola ešte vytvorená. V takom prípade sa prihláste do ovládacieho panelu klubu a rolu pridajte. Ak nemáte oprávnenia, konzultujte vašu požiadavku s viceprezidentom pre vzdelávanie, ktorý to vie spraviť.

### Úprava položky agendy
Funguje takmer identicky s pridávaním položky agendy. Jediný rozdiel je, že pre úpravu kliknete na ikonu ceruzky v stĺpci s popisom udalosti stretnutia. Položku je vhodné upraviť napríklad vtedy, keď sa rozhodnete priradiť rečníkovi viac času, napríklad pri vzdelávacom prejave. Takisto je užitočné upraviť popis udalosti, ktorý sa zobrazuje v agende. Okrem iného viete takto agendu prepísať skoro celú do slovenčiny. Istotne to viacerí členovia uvítajú.

1. Vyberte si položku, ktorú chcete upraviť a kliknite na ikonu ceruzky
2. Upravte parametre položky
3. Kliknite na tlačidlo `Update`, čím položku aktualizujete

![Úprava položky agendy][edit-agenda-item]

### Zmena poradia položky agendy
Občas potrebujete zmeniť poradie položiek, napríklad to, kedy sa vyskytuje prestávka. Občas dávame prestávku po hodnoteniach prejavov a občas sú hodnotenia až po prestávke. Istotne nájdete aj ďalšie príklady.

Poradie položky viete zmeniť dvoma spôsobmi
1. Vedľa položky sa v stĺpci **Order** nachádzajú dve šípky - hore a dole. Ak kliknete na šípku hore, položka sa posunie o jeden riadok vyššie. Podobne, ak kliknete na šípku dole, položka sa posunie o riadok nižšie.
2. Môžete priamo prepísať hodnotu v stĺpci **Order** v poli vedľa šípok. Takto viete skokovito položku presunúť. Uprednostňujte prvý spôsob, keďže takto zabránite zadaniu nesprávnej hodnoty poradia.

> Položky sú usporiadané podľa ich hodnôt v stĺpci **Order**. Platí, že čím nižšie kladné celé číslo zadáte, tým skôr sa položka v agende objaví. Ak by ste chceli napríklad presunúť hodnotenie gramatického korektora, ktorý má pozíciu 160, pred prestávku s hodnotou 100, zadajte do poľa číslo menšie ako 100, ale zároveň väčšie ako má položka pred prestávkou.

## Šablóny
Vo väčšine prípadov úprava agendy nie je nutná a ak predsa, moderátor zvyčajne robí len minimálne úpravy. Klub má možnosť uložiť si agendu do rôznych šablón a podľa typu stretnutia vie aplikovať konkrétnu šablónu (napr. Dva rečnícke prejavy, Štyri rečnícke prejavy, Klubová súťaž,...). Vytváranie, pomenovanie, mazanie, ako aj použitie šablón je úplne v kompetencii klubu, resp. VPE

### Operácie so šablónami
Uloženie aktuálnej agendy do šablóny, ako aj správu už vytvorených šablón, robíte v okne, ktoré je v dolnej časti obrazovky:
- Nahradenie existujúcej šablóny - Vaša aktuálna agenda sa uloží do súboru a prepíše agendu, čo tam bola pôvodne
- Takisto viete vytvoriť novú šablónu. Zadajte jej názov a kliknite na tlačidlo `New Template` (Nová šablóna)
- A napokon, už nepoužívanú šablónu viete vymazať tak, že ju vyberiete v zozname a kliknete na tlačidlo `Delete` (Odstrániť)

### Obnova agendy zo šablóny
Vpravo hore sa nachádza zoznam vytvorených šablón. Vyberte v zozname tú, ktorú chcete použiť a kliknite na tlačidlo `Go`.

### Nové stretnutie
Keď viceprezident pre vzdelávanie vytvára stretnutie, okrem dátumu, miesta a času stretnutia môže vybrať zo zoznamu aj šablónu agendy stretnutia, ktorá sa aplikuje. Ak to nespraví, členovia sa nemôžu hlásiť na žiadne roly. Avšak, VPE môže šablónu priradiť alebo zmeniť kedykoľvek. Hodí sa to napríklad vtedy, keď ešte nevie, ako bude stretnutie vyzerať, ale už vie, kedy sa bude konať.

## Agenda v slovenčine
Nasledujúci obrázok ilustruje, ako môže vaša agenda vyzerať, ak upravíte popisy jednotlivých položiek a voliteľne tiež názvy rolí stretnutia v [ovládacom paneli klubu][ovladaci-panel-klubu].

![Detail agendy stretnutia][agenda-detail]

## Súvisiace odkazy
- [Obrazovka stretnutia][obrazovka-stretnutia]
- [Ovládací panel klubu][ovladaci-panel-klubu]
- [Úprava rolí na stretnutí][uprava-roli-na-stretnuti]

[logo]: https://github.com/toastmasters-kosice/graficke-podklady/raw/master/Log%C3%A1/%C5%A0tandardn%C3%A9%20zmen%C5%A1en%C3%A9%20logo%20TMKE.png "Logo Toastmasters Košice"
[hlavna-obrazovka-stretnutia]: https://github.com/toastmasters-kosice/graficke-podklady/raw/master/Sn%C3%ADmky%20obrazovky/easy-Speak/Spr%C3%A1va%20stretnutia/Hlavn%C3%A1%20obrazovka%20stretnutia.png "Hlavná obrazovka stretnutia"
[edit-agenda]: https://github.com/toastmasters-kosice/graficke-podklady/raw/master/Sn%C3%ADmky%20obrazovky/easy-Speak/Spr%C3%A1va%20stretnutia/%C3%9Aprava%20agendy%20stretnutia.png "Úprava agendy"
[add-agenda-item]: https://github.com/toastmasters-kosice/graficke-podklady/raw/master/Sn%C3%ADmky%20obrazovky/easy-Speak/Spr%C3%A1va%20stretnutia/Pridanie%20polo%C5%BEky%20agendy.png "Pridanie položky agendy"
[edit-agenda-item]: https://github.com/toastmasters-kosice/graficke-podklady/raw/master/Sn%C3%ADmky%20obrazovky/easy-Speak/Spr%C3%A1va%20stretnutia/%C3%9Aprava%20polo%C5%BEky%20agendy.png "Úprava položky agendy"
[agenda-detail]: https://github.com/toastmasters-kosice/graficke-podklady/raw/master/Sn%C3%ADmky%20obrazovky/easy-Speak/Spr%C3%A1va%20stretnutia/Detail%20agendy%20stretnutia.png "Detail agendy stretnutia"
[ovladaci-panel-klubu]: ../Spr%C3%A1va%20klubu/001%20Ovl%C3%A1dac%C3%AD%20panel%20klubu.md "Ovládací panel klubu"
[obrazovka-stretnutia]: 001%20Obrazovka%20stretnutia.md "Obrazovka stretnutia"
[uprava-roli-na-stretnuti]: ../Spr%C3%A1va%20klubu/005%20%C3%9Aprava%20rol%C3%AD%20na%20stretnut%C3%AD.md "Úprava rolí na stretnutí"